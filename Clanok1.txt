Autor: James May
Nazov: ako nam skodia spalovacie motory
Datum: 10.5.2021
----
Ak chce EÚ dodržať ciele Parížskej klimatickej dohody, plánuje sprísniť limity pre emisie oxidu uhličitého (CO2). 
Nemecký týždenník Bild am Sonntag informoval o štúdii vypracovanej pre EK, na základe ktorej majú byť určené emisné limity novej normy Euro 7. 
Zatiaľ nie je nič rozhodnuté, no štúdia predkladá komisii výrazne prísnejšie pravidlá, než v súčasnej norme Euro 6.
----
Automobilky momentálne zažívajú veľmi ťažké obdobie, ktoré spôsobila pandémia. Spomalenie trhu a zvýšená finančná obozretnosť zákazníkov spôsobili markantný prepad predaja nových vozidiel. Straty rátajú v miliardách, viaceré automobilky pritom uvažujú nad úplným odchodom z Európy. Očakávať tiež môžeme masívne škrty, zoštíhlenie ponuky modelov a čoskoro aj prepúšťanie.
Výrobcovia s ohľadom na túto nepredvídateľnú situáciu žiadali Európsku úniu o dočasné pozastavenie prijímania ďalších emisných noriem, kvôli ktorým musia automobilky pod hrozbou pokút investovať do drahého vývoja ekologickejších motorov, čo v konečnom dôsledku predražuje autá pre koncových zákazníkov. Uvoľnenie emisných noriem by automobilkám pomohlo znížiť ceny nových modelov a prilákať ďalších zákazníkov. Zároveň by sa výrobcovia vyhli obrovským pokutám za nedodržanie prísnych regulácií.
Nič z toho sa však nestalo a Európska únia ďalej tlačí na prijatie ešte prísnejšej legislatívy s názvom Euro 7. Pri bližšom pohľade na navrhované zmeny alebo limity vypúšťaných emisií viacerí experti vyhlásili, že toto môže byť úplný koniec motorov na benzín alebo naftu. "Európska komisia zavedením plánovanej normy Euro 7 po roku 2025 de facto zakáže vozidlá so spaľovacím motorom," povedala agentúre DPA šéfka sektorového združenia VDA Hildegard Müllerová.
----
Podľa nemeckého businessinsider.de chce Európska únia znížiť vypúšťanie oxidu dusíka na 30 mg/km, pričom dnešné autá sú nastavené na limity 60 mg/km pre benzín a až 80 mg/km pre naftu. 
Emisie oxidu uhoľnatého sa majú znížiť z 1 000 mg (resp. 500 mg) na 300 mg (resp. 100 mg) na 1 kilometer. 
V porovnaní s normou Euro 6 tak ide o obrovské zmeny.